---
layout: post
title: "Con Pehi e pagoPA i pagamenti verso la Pubblica Amministrazione su migliaia di distributori automatici"
lang: it
excerpt_separator: <!--more-->
image: /assets/images/posts/pehi-pagopa.png
caption: "Foto di Kelvn (da Adobe Stock)"
child_of_ref: notizie
---
È stata annunciata nei giorni scorsi la nascita di Pehi, la nuova rete di prossimità che permette di effettuare i pagamenti degli avvisi pagoPA su **migliaia di distributori automatici** in tutta Italia. 
<!--more--> 
L'iniziativa è nata dalla partnership tra l'[Associazione Italiana Distribuzione Automatica](https://www.confida.com/) (Confida), e [illimity](https://www.illimity.com/), Gruppo bancario e Payment Service Provider (Psp), che tramite la soluzione Pehi hanno abilitato  l'**integrazione della piattaforma pagoPA** nel circuito di _vending machine_ per permettere agli utenti di effettuare pagamenti verso la Pubblica Amministrazione comodamente dal proprio luogo di lavoro o durante le ordinarie attività quotidiane.

Grazie a questa integrazione, i cittadini possono contare su un nuovo canale per pagare gli avvisi pagoPA, con **una rete capillare di 70mila distributori automatici**, sparsi su tutto il territorio nazionale, in corso di abilitazione. 

>“L'integrazione della nuova rete Pehi con pagoPA è un ulteriore esempio di soluzione innovativa nata dalla collaborazione virtuosa tra pubblico e privato, grazie alla quale possiamo contribuire ad accelerare la modernizzazione del Paese. L'iniziativa promossa da Confida e illimity è pienamente in linea con il nostro obiettivo di rendere i pagamenti verso la Pubblica Amministrazione sempre più semplici e accessibili, poiché permette di evolvere il modello multicanale alla base di pagoPA aggiungendo un nuovo touchpoint. Dare ai cittadini la possibilità di fruire dei servizi pubblici anche attraverso punti di prossimità tecnologicamente avanzati come le vending machine, significa portare i benefici del digitale nei luoghi e nelle situazioni più frequenti della quotidianità, in chiave inclusiva”.

>(Maurizio Fatarella, Direttore Generale PagoPA)

Per pagare gli avvisi pagoPA, l'utente può accedere a Pehi tramite l'app che già utilizza per le proprie consumazioni ai distributori automatici (caffè, bibite o altro), scansionare il QR Code dell'avviso e **effettuare il pagamento in pochi secondi** con il proprio borsellino elettronico. L'utente può ricaricare il saldo dell'app direttamente al distributore con denaro contante, dalle app dei singoli gestori oppure scegliendo altri metodi di ricarica come carte di credito, Apple Pay o Google Pay. 

Completata la transazione, l'utente riceve una conferma e la ricevuta del pagamento effettuato, in maniera pratica e sicura.

Per saperne di più, leggi [il comunicato sul sito di illimity](https://a.storyblok.com/f/186519/x/a9938c945c/2024_05_17_cs_pehi.pdf).