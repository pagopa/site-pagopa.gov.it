---
layout: page
title: Cos’è PagoPA
description: 
lang: it
ref: cos-e-pago-pa
order: 2
---

pagoPA è un sistema di pagamenti elettronici realizzato per rendere più **semplice**, **sicuro** e **trasparente** qualsiasi pagamento verso la Pubblica Amministrazione. È un modo diverso, più naturale e immediato per i cittadini di pagare la Pubblica Amministrazione, il cui utilizzo comporta un risparmio economico per il Paese.

pagoPA **non è un sito dove pagare**, ma una nuova modalità per eseguire tramite i **Prestatori di Servizi di Pagamento (PSP)** aderenti, i **pagamenti verso la Pubblica Amministrazione** in modalità standardizzata. Si possono effettuare i pagamenti direttamente **sul sito o sull’applicazione mobile dell’Ente** o attraverso i canali sia fisici che online di banche e altri Prestatori di Servizi di Pagamento (PSP), come ad esempio:

* **Presso le agenzie** della banca
* Utilizzando l'**home banking** del PSP (riconoscibili dai loghi **CBILL** o **pagoPA**)
* Presso gli **sportelli ATM** abilitati delle banche
* Presso i punti vendita di **SISAL**, **Lottomatica** e **Banca 5**
* Presso gli **Uffici Postali**.

L’obiettivo è quello di permettere al cittadino di scegliere metodi di pagamento moderni, a minima frizione, e al mercato di poter integrare lo strumento, aggiungendo facilmente nuovi strumenti di pagamento innovativi, rendendo il sistema più aperto e flessibile.

<div class="embed-responsive embed-responsive-16by9">
  <iframe class="embed-responsive-item" title="Video - Pagamenti digitali PagoPA" src="https://www.youtube.com/embed/RHOAu5GwKnE"></iframe>
</div>

#### Cosa posso pagare con pagoPA
pagoPA ti permette di pagare **tributi**, **tasse**, **utenze**, **rette**, **quote associative**, **bolli** e qualsiasi altro tipo di pagamento verso le **Pubbliche Amministrazioni centrali e locali**, ma anche verso **altri soggetti**, come le aziende a partecipazione pubblica, le scuole, le università, le ASL.

#### Chi può ricevere pagamenti tramite pagoPA
Con il sistema pagoPA si possono fare pagamenti verso tutti **gli Enti della Pubblica Amministrazione**, **tutte le società a controllo pubblico** e verso **società private che forniscono servizi al cittadino** purché aderiscano all’iniziativa.

#### Perché le Pubbliche Amministrazioni devono aderire
Le Pubbliche Amministrazioni e le società a controllo pubblico **aderiscono** al sistema pagoPA **perché previsto dalla legge**. Il vantaggio è quello di poter fruire di un sistema di pagamento **semplice**, **standardizzato**, **affidabile** e non oneroso per la PA e più in linea con le esigenze dei cittadini.

#### Perché le banche e i Prestatori di Servizi di Pagamento possono aderire
I **Prestatori di Servizi di Pagamento (PSP)** aderiscono al sistema pagoPA su base volontaria **per erogare servizi di pagamento** ai propri clienti (cittadini e imprese) sia occasionali che abituali. Ogni PSP aderente decide quanti e quali servizi di pagamento rendere disponibili: carta di credito, addebito in conto, ecc.

#### pagoPA, quadro normativo
Il sistema pagoPA è stato realizzato dall’Agenzia per l’Italia Digitale (AgID) in attuazione dell'[art. 5 del Codice dell’Amministrazione Digitale](https://docs.italia.it/italia/piano-triennale-ict/codice-amministrazione-digitale-docs/it/v2017-12-13/_rst/capo1_sezione2_art5.html) e del [D.L. 179/2012](https://www.gazzettaufficiale.it/atto/serie_generale/caricaDettaglioAtto/originario?atto.dataPubblicazioneGazzetta=2012-12-18&atto.codiceRedazionale=12A13277), come convertito in legge. Il [D.L. 135/2018](https://www.gazzettaufficiale.it/eli/id/2018/12/14/18G00163/sg) ha trasferito la gestione di pagoPA alla Presidenza del Consiglio che si avvale del Commissario straordinario per l'attuazione dell'agenda digitale ed inoltre ha disposto la costituzione di una società per azioni partecipata dallo Stato che opererà sotto l'indirizzo del Presidente del Consiglio.

#### Domande frequenti
* [Glossario](https://docs.italia.it/italia/pagopa/pagopa-docs-faq/it/stabile/_docs/Glossario.html)
* [Gruppo A - Carattere generale](https://docs.italia.it/italia/pagopa/pagopa-docs-faq/it/stabile/_docs/FAQ_sezioneB.html)
* [Gruppo B - Ambito normativo](https://docs.italia.it/italia/pagopa/pagopa-docs-faq/it/stabile/_docs/FAQ_sezioneB.html)


